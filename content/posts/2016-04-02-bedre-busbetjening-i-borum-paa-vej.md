---
categories:
- Bus
- Trafik + Energi
date: "2016-04-02T14:54:50Z"
tags:
- Bussen
title: Bedre busbetjening i Borum på vej!
---

Midttrafik har lyttet til os. Fra og med den nye sommerkøreplan, der træder i kraft 26. juni 2016, vil linje 116 køre ind igennem Borum om eftermiddagen på hverdage og på alle afgange i weekenderne!

Det betyder bl.a. at linje 116 med afgangene kl. 17.45, 18.45 og 19.45 fra Aarhus vil køre ind omkring Borum.

Fra Galten mod Aarhus kommer den på hverdage ind omkring Borum kl. 17.46 og 18.45.

Og mon ikke vi er flere, der kan bruge de flere weekendafgange, som bl.a. er fra Borum mod Aarhus på lørdage og søndage kl. 15.37, 17.37, 19.37 og 21.37. Hjemad fra Aarhus er de “nye” afgange mod Borum med 116’eren kl. 20.45 og 22.45 lørdag og søndag aften. Så nu er der færre undskyldninger for ikke at tage f.eks. ud og spise eller gå i biffen og tage en bus hjem…

De nærmere bustider meldes ud af Midttrafik i løbet af april. Desuden kan man fortsat bestille den såkaldte flextur-taxa.

Borum Borgerforening har i samarbejde med Borum Lyngby Fællesråd længe arbejdet for at få en bedre busbetjening i Borum især om aftenen og i weekenderne. Senest stod fællesrådet bag et offentligt busmøde 25. februar, hvor Midttrafik tog positivt imod vores ønsker. Derfor er vi meget glade for, at Borum nu kommer med som stoppested for linje 116.

Desværre bliver der ikke mulighed for at få 116’eren ind omkring Borum om formiddagen, da den vender i Sabro og returnerer til Aarhus. Et andet ønsker herfra var at 116’eren kan samle passagerer op på Stillingvej. Det er der desværre heller ikke tid til, når de også skal ind til Borum, fordi det hele stort set skal holdes inden for samme køreplan.

Men samlet set får vi en meget bedre busbetjening end før. Så brug busserne!

vh

Bestyrelsen i Borum Borgerforening

