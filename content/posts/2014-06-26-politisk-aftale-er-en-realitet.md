---
categories:
- Motorvej
- Trafik + Energi
date: "2014-06-26T20:10:10Z"
title: Politisk aftale er en realitet
---

Langt om længe skete det: Der blev skåret igennem.

Et stort politisk flertal i Folketinget offentliggjorde 25. juni 2014 et omfattende transportpolitisk forlig.  
Forliget afsætter ingen penge til at bygge motorvej på Rute 26. Men det fastlægger linjeføringen mellem Hammel og Tilst (Søbyvad-E45) endeligt. Linjen bliver sikret med byggelinjer. De ramte kan efter nærmere regler blive eksproprieret med det samme, og til dette formål afsætter Folketinget 32,2 mio. kr. Alle andre tænkte linjeføringer annulleres.  
Forliget er bredt og dermed meget solidt. Alle partier undtagen Enhedslisten er med i aftalen. Den betyder to kærkomne sejre og ét helt overraskende nederlag:

 1. Positivt: Vi har fået en afgørelse. Motorvejssagen har plaget hele vores egn siden 2009. Den har skabt splid og fjendskab, og mange borgere har været stavnsbundne på ejendomme, hvor de hverken kunne optage lån til forbedringer eller sælge. Endelig skabes der klarhed for de mennesker, der i fem år ikke har vidst, om de var købt eller solgt.

2. Positivt: På delstrækning 3 (fra Stillingvej til Tilst Vestervej) skubbes Rute 26 tilbage, hvor den kom fra, og hvor alle siden 1980′erne og i hvert fald fra projekteringsloven i 1990 har måttet forvente, at den skulle ligge. Man følger Vejdirektoratets gennemarbejdede forslag om at udvide og forlænge motortrafikvejen fra 1993 syd om Mundelstrup, når der engang bliver råd til det. Idéen om Sydlig Variant Kløverblad kasseres.

3. Negativt: På delstrækning 1 og 2 (vest for Stillingvej) vælger man mærkværdigvis den sydligste linje, der skærer igennem kulturarvsområdet ved Borum Eshøj og går tæt forbi Skivholme Skov og Sporup Kirke. Det politiske flertal tilsidesætter her meget overraskende Vejdirektoratets ekspertise og vælger den dyreste linjeføring langt inde i Skanderborg Kommune. Det bliver en katastrofe for vores nabolandsby, Skivholme, som vi har den dybeste medfølelse med, og det nærmer sig hærværk at føre en motorvej tværs igennem det storslåede landskab mellem Lading Sø, Skivholme Skov og Borum Eshøj.

Med de statslige beslutninger på plads nærmer sandhedens time sig nu for Århus Byråd. For langt de største trafikproblemer på Rute 26 ligger på den del af Viborgvej, der sorterer under Århus Kommune. Det er mellem E45 og Åby Ringvej, hvor bilister og buspassagerer i titusindvis hver dag holder i ørkesløse køer og bander over den elendige kommunale trafikplanlægning.

Her kan du læse hele forligsteksten (det vigtige står på side 4)  
Her kan du læse Vejdirektoratets indstilling til transportministeren og Folketingets transportudvalg af 27. januar 2014 og mange andre vigtige dokumenter i den langstrakte sag.

Tak til alle, der har støttet arbejdet mod Sydlig Variant.  
Peter Poulsen