---
categories:
- Borgerne
date: "2017-02-26T09:20:49Z"
title: Sofie Holm Nielsen
---

Fundet i Galten Folkeblad:

## [![](/images/uploads/2017/02/sofie-300x228.jpg)](/images/uploads/2017/02/sofie.jpg)Musik og leg med de helt små

Af Nicoline Noe // 22. februar 2017 11:23 //**En ny sæson for den musikalske legestue i Harlev kirke skydes i gang 24. februar.**

Når det på fredag formiddag atter går løs i den musikalske legestue i Harlev kirke, er det igen med 28-årige Sofie Holm Nielsen ved roret.

Legestuen så sin begyndelse i august 2016 og har været en stor succes. Det forventes, at der igen i år vil være stor tilslutning, når Sofie hiver Frøen Freddy op af tasken til stor glæde for de små.

**For børn og voksne**

Den unge tovholder er spændt på at se, hvordan forårets tilslutning vil blive, da interessen for initiativet tidligere har været overvældende.

Legestuen henvender sig da heller ikke kun til de små. Også de voksne er der tænkt på.

»Det er tænkt som samvær og en social platform for hjemmegående eller dagplejere, og efter legestuen hygger vi os med kaffe og rundstykker i konfirmandstuen,« fortæller Sofie og opfordrer til, at der er madpakker med til de små hjemmefra.