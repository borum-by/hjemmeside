---
categories:
- Motorvej
- Trafik + Energi
date: "2014-06-01T20:14:39Z"
title: Sikke en sommer!
---

Sikke et dejligt vejr, og sikke en masse arbejde med den forb…. motorvej, som nogle beboere i Mundelstrup og nogle politikere i Århus vil smide i hovedet på os.

Højst utraditionelt holdt vi et meget velbesøgt borgermøde i skoleferien.

Helt i overensstemmelse med traditionerne var det derimod, at sammenholdet i Borum-Lyngby også i tilfældet “Sydlig Variant Kløverblad” viste sig stærkt.

En af de mest bizarre påstande i den noget ophedede mediedebat lød: “De nærmeste i Borum bor halvanden kilometer væk”. Men fakta er: De nærmeste ejendomme i Borum skal rives ned (ved Stillingvej og ved Stormosen). De næst-nærmeste bliver det ikke meget sjovere for. De får støjen helt tæt på.

Borgerforening og fællesråd har nu indsendt et solidt bidrag i Vejdirektoratets høring, der udløb 15. august.

Motorvejsudvalget (Adriënne Heijnen, Peter Ekman, Tormod Rasmussen, Marianne Schwartz, Irene Dalum og undertegnede) indsendte samtidig 1223 protest-underskrifter (yderligere ca. 100 er siden kommet). Den største samlede meningstilkendegivelse her på egnen i flere årtier. Bag den står også bl.a. Herskind, Skivholme, Sjelle og mange beboere i Mundelstrup, Sabro og Tilst.

I byrådet i Århus vandt vi heller ikke i år ørenlyd (dog stemte 1 fra SF og 1 fra DF modsat af sidste år og brød enstemmigheden).

Nu håber vi, at argumenterne vil vinde, så staten ikke bruger mange millioner unødigt og ødelægger en masse boliger og natur – når eller hvis Folketinget en skønne dag beslutter, at der må en motorvej til mellem Tilst og Hammel.

Private har foreløbig betalt for website og skilte, der skabte opmærksomhed midt i sommervarmen. Fællesrådets kasse er næsten tom. Du kan give et bidrag til den gode sag på kontonummer 9436- 4340040363.  
Se www.viborgvej.dk

Peter Poulsen